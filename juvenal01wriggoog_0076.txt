SATVRA VIII

quis fructus generis tabula iactare capaci
Corvinum, posthac multa contingere virga
fumosos equitum cum dictatore magistros,

si coram Lepidis male vivitur? effigies quo
tot bellatorum, si luditur alea pernox

ante Numantinos, si dormire incipis ortu
luciferi, quo signa duces et castra movebant?

· cur Allobrogicis et magna gaudeat ara

natus in Herculeo Fabius lare, si cupidus, si
vanus et Euganea quantumvis mollior agna,

si tenerum attritus Catinensi pumice lumbum
squalentis traducit avos emptorque veneni
frangenda miseram funestat imagine gentem?
tota licet veteres exornent undique cerae
atria, nobilitas sola est atque unica virtus.
Paulus vel Cossus vel Drusus moribus esto.
hos ante effigies maiorum pone tuorum,
praecedant ipsas illi te consule virgas.

prima mihi debes animi bona. sanctus haberi
iustitiaeque tenax iactis dictisque mereris?
agnosco procerem. salve Gaetulice, seu tu
Silanus, quocumque alio de sanguine, rarus
civis et egregius patriae contingis ovanti;
exclamare libet, populus quod clamat Osiri
invento. quis enim generosum dixerit huncqui
indignus genere et praeclaro nomine tantum ‚
insignis? nanum cuiusdam Atlanta vocamus,
Aethiopem Cycnum, pravam extortamque puellam
Europen; canibus pigris scabicque vetusta
levibus et siccae lambentibus ora lucernae

 

