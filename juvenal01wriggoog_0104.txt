SATVRA XI

spectant hoc nuptae iuxta recubante marito,
quod pudeat narrare aliquem 'praesentibus ipsis,
inritamentum veneris languentis et acres

divitis urticae; maior tamen ista voluptas
alterius sexus magis ille extenditur, et mox
auribus atque oculis concepta urina movetur.
non capit has nugas humilis domus, audiat ille
testarum crepitus curn verbis, nudum olido stans
fornice mancipium quibus abstinet, ille fruatur

qui Lacedaemonium pytismate lubricat orbem;
namque ibi fortunae veniam damus, alea turpis,
turpe et adulterium mediocribus: haec eadem illi
omnia cum faciant, hilares nitidique vocantur.
nostra dabunt alios hodie convivia ludos:
conditor Iliados cantabitur atque Maronis
altisoni dubiam facientia carmina palmam.
quid refert tales versus qua voce legant-ur?

Sed nunc dilatis averte negotia curis
et gratam requiem dona tibi: quando licebat
per totum cessare diem? non faenoris ulla
mentio nec, prima si luce egressa reverti
nocte solet, tacito bilem tibi contrahat uxor
umida suspectis referens multicia rugis
vexatasque comas et vultum auremque calentem.
protinus ante meum quidquid dolet exue limen,
pone domurn et servos et quidquid frangitur illis
aut perit, ingratos ante omnia pone sodales.
interea Megalesiacae spectacula mappae
Idaeum sollemne colunt, similisque triumpho

 

